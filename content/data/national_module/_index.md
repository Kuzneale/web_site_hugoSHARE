+++
archetype = ""
title = "Národní modul"
weight = 25 
+++

## Národní písemný dotazník (drop-off) v 9. vlně sběru dat

Projekt SHARE je plně harmonizován s obdobnými výzkumy v USA (HRS), Velké Británii (ELSA) a novými iniciativami v Číně, Japonsku, Indii a dalších zemích. Součástí hlavního šetření je také národní písemný dotazník – tzv. *drop-off*, který jednotlivým zemím umožňuje zařadit vlastní otázky. Ty nemusí být harmonizovány s ostatními zeměmi, a tedy umožňují zaměřit se na lokálně důležitá témata nebo realizovat *field experiments*, které by v mezinárodním kontextu nedávaly smysl.

Díky podpoře Ministerstva školství, mládeže a tělovýchovy ČR a ve spolupráci s Výzkumným ústavem práce a sociálních věcí (VÚPSV) realizujeme tento národní dotazník již poosmé. V posledních vlnách jsme také nabídli možnost zapojení externím výzkumníkům v ČR.

## Výzva k zařazení vlastních otázek do národního písemného dotazníku

Zveme Vás k účasti na deváté longitudinální vlně projektu SHARE. Písemný dotazník *drop-off* je vyplňován respondenty (nebo jejich zástupci) po dokončení hlavního CAPI rozhovoru. Dotazník má omezený rozsah, a proto je důležité, aby byly otázky jasně formulované, přehledné a srozumitelné, zejména s ohledem na věk respondentů. Otázky by neměly respondenty odrazovat od odpovědi a nesmí se překrývat s otázkami z hlavního dotazníku.

Přípustné jsou pouze otázky s číselnou odpovědí nebo výběrem z předdefinovaných kategorií – otevřené otázky nejsou povoleny. Drop-off dotazník bude pilotně testován na podzim 2021. Na základě výsledků testování vyhodnotíme odpovědi, odstraníme problematické nebo nerelevantní položky a připravíme finální verzi dotazníku, která musí být schválena koordinátorem projektu.

Odpovědi z drop-offu budou propojeny s longitudinálními daty SHARE, což umožní analýzu v kontextu životní historie a dalších informací o respondentech.

Pokud máte zájem o zařazení vlastních otázek, prosím kontaktujte nás na níže uvedený e-mail. Doporučujeme prostudovat si dotazníky z předchozích vln (ne všechny otázky se osvědčily), aby nedocházelo ke zdvojování. Veškeré dotazníky – včetně úvodních (Coverscreen), hlavních (Questionnaire), při úmrtí respondenta (Exit Interview) a drop-offů – naleznete na [http://share.cerge-ei.cz](http://share.cerge-ei.cz/).

Pro správné formulování otázek doporučujeme zaregistrovat se pro přístup k datům na [https://share-eric.eu/](https://share-eric.eu/), stáhnout si data zdarma a podívat se, co již v databázi existuje. Na stránkách naleznete i veškerou dokumentaci, metodologické příručky a publikace výsledků.

Předpokládáme, že zájem o zapojení bude vysoký. Každému přispěvateli bude pravděpodobně přidělen omezený prostor – tedy několik otázek k určitému tématu. Otázky mohou pocházet z různých vědeckých oblastí (sociologie, psychologie, ekonomie apod.). Vítány jsou zejména otázky, které se věnují aktuálním problémům v ČR a mohou být využity ve vědeckých článcích, dizertacích, výuce nebo při tvorbě veřejných politik.

Zvláště vítáme otázky, které je možné porovnat s obdobnými položkami v jiných mezinárodních výzkumech. Kromě obvyklých longitudinálních témat se nadcházející vlna zaměří také na kognitivní schopnosti a v několika zemích (včetně ČR) proběhne měření pohybu respondentů pomocí akcelerometru.

Tuto službu poskytujeme výzkumné komunitě zdarma v rámci národní podpory projektu SHARE ze strany české vlády a MŠMT. Připomínáme, že otázky nesmí být spojeny s komerčně financovaným výzkumem či službami. Porušení tohoto pravidla by bylo neetické a mohlo by negativně ovlivnit celý projekt SHARE.

Hlavním kritériem výběru je kvalita a originalita otázek, ale tato výzva je určena především začínajícím výzkumníkům a studentům, kteří by jinak obtížně získávali vlastní data.

Před každou novou vlnou oslovujeme registrované uživatele a pořádáme workshop pro zájemce o zařazení vlastních otázek. Pokud máte zájem, napište nám téma, předběžné znění otázek a stručný popis výzkumného záměru. Na workshopu jednotlivé návrhy projednáme a společně připravíme pracovní verzi dotazníku, která bude zaslána ke schválení a následnému testování.

Pokud víte o kolegovi, který by mohl mít o zapojení zájem, neváhejte mu tuto výzvu přeposlat – budeme rádi, pokud ji zároveň nasdílíte i se svými studenty.

Těšíme se na Vaši účast a budoucí spolupráci.

**Radim Boháček**  
Koordinátor projektu SHARE v České republice  
CERGE-EI  
Politických vězňů 7  
Praha 1, 111 21  

Tel.: +420 775 379 336  
Email: radim.bohacek@cerge-ei.cz nebo radim.bohacek@gmail.com  
Webové stránky projektu: [https://share-eric.eu/](https://share-eric.eu/) a [http://share.cerge-ei.cz](http://share.cerge-ei.cz/)  

Dotazníky a codebooky z předchozích vln najdete [zde](https://share.cerge-ei.cz/questionnaires.htm).

